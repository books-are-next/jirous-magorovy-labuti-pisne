---
title: '– – – '
hiddenTitle: true
contentType: poetry
---

Vráťa vyhlíží ve Vídni

blížící se dny podzimní,

vane na Vídeň z pusty fén,

na Vysočině letos len

sklízejí beze mne.

Snad abych z jámy bezedné

poznal zas o pár sáhů víc,

zapadl jsem až do Valdic.

Nebudu s Vráťou pít už meltu,

zůstal jsem tu.

Ty budeš sama spát

v dálce tam za Iglau,

au, za Iglau.

V poledne budeš sedět u talíře,

lehounký vánek jako od vějíře

trochu zatřese hladinou.

To slabě z jihu zavanou

odrazy větrů, z pusty fén.

Přes Znojmo je to kousek jen.

A budeš na mne čekat dál

v té staré zemi Keltů.

Ve Vídni – kousek opodál –

s Marií Vráťa pije meltu.

Přes Znojmo je to kousek jen.
