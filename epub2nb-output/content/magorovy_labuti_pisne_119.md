---
title: '– – – '
hiddenTitle: true
contentType: poetry
---

<section>

Hora svlačcem omotaná

řeka pláčem naplakaná

Pole souvrať obepíná

na mukách se Kristus vzpíná

Snop povříslem převázaný

hrob hroudami zaházený

Svíce plameny protknuté

srdce ztýrané ukrutně

Ústa sevřená trpkostí

mráz zahryznutý do kostí

Kostely křížem probodené

nebe oblakem zahalené

A oči hrůzou vytřeštěné

hořící nápis přečtou v stěně

</section>
