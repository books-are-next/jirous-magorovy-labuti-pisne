---
title: '– – – '
hiddenTitle: true
contentType: poetry
---

I.

Na poli lilií

milá a milý

plevel pleli

Lilie se k nim nakláněly

sami v té běli zůstat chtěli

Svatební zvony v dálce zněly

za lesy za údoly

II.

Milá a milý

vlezli si do podpilí

Na hromádku pak šaty kladli

nad nimi svlékaly se klády

Piliny na ně padaly

jak se milovali

III.

Milá a milý

nad hrncem stáli s povidly

Povidla tajemně bublala

milá milého milovala

IV.

Pod pivovarským komínem

objímal milou kolem ramen

milý

Řekla mu milá:

Tak mě pohlaď

cítíš jak voní slad?

A tiše pivo pili

V.

Plazí se podzim podle vod

Na hrázi rybníka milý s milou

pláčou nad láskou utonulou

uvízlou ve vrších

A v mracích studí první sníh
