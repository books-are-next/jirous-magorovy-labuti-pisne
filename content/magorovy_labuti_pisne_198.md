---
title: "Komentáře k\_jednotlivým textům"
contentType: poetry
---

<section>

_xxx (Jak dlouho Bože ještě snesu)_

Jde o jediný Jirousův text, který zhudebnili The Plastic People of the Universe (v roce 2006, hudba od Joe Karafiáta). Skladba vyšla na CD Maska za maskou / The Mask Behind the Mask pod názvem Magorův šém (Guerilla Records, Louny 2009);

_xxx (Když jsme se blížili k Valdicím alejí)_

Otec Andreje Stankoviče bydlel ve stáří ve Valdicích;

_xxx (Víš ty Bože vůbec o mně)_

Pro MS2 zrušil autor interpunkci v 1. verši sh. a ve 3. verši zd.;

_xxx (Na průčelí cygnus olor)_

Cygnus, psáno též cycnus = labuť (řec., lat.); olor = labuť (lat.);

_xxx (Oknem se blíží vůně tújí)_

V 1. autorizovaném smz. z roku 1986 zní předposlední verš: „aspoň mi přitom srdce chladíš“;

_xxx (Viď tak se uzel za uzlem)_

Autor se vrátil ke znění v 1. autorizovaném smz. z roku 1986. V knižních vydáních předcházejících MS1 zní 3. verš sh.: „Pověz kam bych se schoval“ a 2. verš zd.: „Kam bych se jenom schoval“;

_xxx (Pořád Pane Bože věřím)_

Stejně jako v případě textu s incipitem Ať mám či nemám na kahánku (MS3) jde o ryt­mickou parafrázi auto­rova oblíbeného popěvku z filmu Frajer Luke (Cool Hand Luke) z roku 1967 (režisér Stuart Rosenberg, v hlavní roli Paul Newman). O tomto filmu viz též pozn. na s. 456 v Magorových dopisech, 2005. Text popěvku (v Jirousově interpretaci) zní následovně: „Ať si mrzne nebo chlístá, / z plastiku mám svýho Krista / nad volantem přímo před sebou. / Růžový je, vždycky ved mě, / světélkuje totiž ve tmě, / beru ho s sebou na pouť dalekou. // S madonkou to máš to samý, / posázená drahokamy / na podstavci z mušliček a skla. / Když si to tak stovkou kalím, / nemám strach a to si chválím / madonka mě chrání od pekla.“ Titulky ve filmu (od Františka Vrby) mají jen málo odlišné znění: „Ať si mrzne nebo chlístá, / z plastiku mám svýho Krista / nad volantem přímo před sebou. / Růžový je, vždycky ved mě, / světélkuje totiž ve tmě, / beru ho s sebou na pouť dalekou. // Ma­donka, to máš to samý, / posázená drahokamy / na pod­stavci z mušliček a skla. / Když to třeba stovkou ka­lím, / nemám strach a to si chválím, / madonka mě chrá­ní od pekla.“ Anglický originál zní: „I don’t care if it rains or freezes / as long as I got my plastic Jesus / sitting on the dashboard of my car. // Comes in colors pink and pleasant. / Glows in the dark ’cause it’s iridescent. / Take it with you when you travel far. // Get yourself a sweet Madonna dres­sed in rhinestone sittin’ on a / pedestal of abalone shell. // Going 90, I ain’t scary / ’cause I got the Virgin Mary / assuring me that I won’t go to hell.“ (Stejnou melodii využil též Svatopluk Karásek v části své písně Byl jsi tam? \[1977\] – „Nezapomeň na tu chvíli / když ho všichni opustili...“);

_xxx (Napsal jste Bondy slavné ódy)_

V posledním verši opraven pravopis „salicilový“ na „salicylový“;

_xxx (Neplavil jsem se po mořích)_

Poslední dva verše: „tak pořád doufám že mě něžně / nad vodou podržíš“: motiv z Rilkovy básně Herbst

_xxx (Ani heřmánek ani rum)_

5\. ř. sh.: „Nebude Zajíčkova underlika“: Underlika je jednak název Zajíčkovy skladby pro DG 307 (cyklus Dar stínum, 1979), jednak básníkova představa jakéhosi utopického „prostoru“, „undergroundové republiky“, jak dosvědčuje např. druhá strofa tohoto textu: „underlika bez vládců / nábožná anarchie slova / radost papíru rostlin dřeva / snová oáza do mozku lehá“; viz P. Z.: DG 307. Texty z let 1973–1980, Praha 1990, s. 55; viz též Jirousův text Pravdivý příběh Plastic People, in Magorův zápisník, Praha 1997, s. 377;

_xxx (Pod hlohem odváděli mne)_

2\. verš sh. opravil autor z „mizeli“ na „mizely“;

_xxx (Pokaždé když jsem v klauzuře)_

V některých opisech je doplněna čárka v předposledním verši: „teď Bed­řich Fučík, má kmotra Benka“. Autor v MS pre­fero­val psaní bez interpunkce, byť bez ní může být zájmeno „má“ chápáno jako sloveso;

_xxx (K narozeninám dal mi nakladatel)_

V 1. autorizovaném smz. zní předposlední verš: „narážkou byla?“;

_xxx (Kamení sv. Štěpánovi)_

Jde o jediný text z celého cyklu, jejž autor napsal až po svém propuštění z valdického vězení v roce 1985; zařazen byl teprve do prvního autorizovaného smz. vydání;

_xxx (Vráťa vyhlíží ve Vídni)_

Iglau = Jihlava;

_xxx (Sicilští plavci zpívali)_

7., 8. a 9. verš sh. byly původně jen dvěma verši. V prvním autorizovaném smz.: „Tu píseň plavců sicilských nyní Ty zpíváš mi / k Panence pro ochranu.“ V knižním vydání: „Tu píseň plavců sicilských nyní / Ty zpíváš mi k Panence pro ochranu.“;

_xxx (Když uléhají beránky)_

Text je ještě jednou – ve stejném znění – uveden v MS3;

_xxx (Vaše duše se k Bohu vrací)_

Bedřich Fučík zemřel v Praze 2. července 1984;

_xxx (Tak po přátelích v cizině)_

2\. a 3. verš sh.: „Karel Voják se ve vaně / rozpouští mladého Ribbentropa“: Jde o jednu z řady básní – „legendárních“ kryptických narážek na reálnou událost: autorův přítel Karel Voják, žijící od roku 1968 ve Spojených státech, pracoval někdy v roce 1976 či 1977 jako řemeslník v newyorském bytě zastupitele Deu­tsche Bank v USA Bartholda von Rib­bentropa, syna nacistického pře­dáka Joachima von Ribbentropa, a po práci se chodil umýt do koupelny majitele bytu, sice bez jeho dovolení, ale posléze s jeho vědomím; v New Yorku i v Praze poté vznikaly různé zveličené představy o okolnostech setkání, případně o konfrontacích protagonistů této dosti prozaické příhody;

_xxx (Ať mám či nemám na kahánku)_

Viz pozn. ke Pořád Pane Bože věřím;

_xxx (V doslovu čtu ke Stevensonovi)_

Jiří Němec napsal doslov Nad autorem a dílem k vý­boru z díla R. L. Stevensona Podivný případ Dr. Jekylla a pana Hyda – Markheim – Kumpáni, 1. vydání, MF, Praha 1958; 2. vydání, MF, Praha 1964;

_xxx (Moře Ti ostrov odplavuje)_

Text je narážkou na emigraci Pavla Zajíčka do Švédska;

_xxx (Ve vzpomínkách se Praha mi)_

2\. verš zd.: „Brzy už Bondyho vlci z hor“: narážka na Bon­dyho báseň s incipitem Prší prší prší; viz E. B.: Básnické spisy I., Argo, Praha 2014, s. 602;

_xxx (Ejhle po žebříku Jakubově I. II. III.)_

Akrostich ERICH dle autorova sdělení skrývá jméno rakouského emi­sara Amnesty International, který zemřel mladý na zhoubnou nemoc; v poznámce ke s. 337 knihy Magorovy dopisy, Praha 2005, s. 489, stojí, že ten­to člověk se v době Jirousova věznění staral o jeho ro­dinu; editor MS zjistil na vídeňském ústředí AI, že žádný emisar tohoto jmé­na zde v 80. letech nepracoval: buď tedy šlo o pseu­donym, nebo šlo o pracovníka jiné, podobně zaměřené organizace;

_xxx (V mrazu se chvěje ztuhlý lůj)_

V 1. autorizovaném smz. zněl 4. verš sh.: „okolo lampy, padá sníh“. Autor však trval na znění bez interpunkce;

_xxx (Po ránu mezi ďábly vstávám)_

Dle autorova sdělení citují první dva verše pasáž z knihy V. Ropšina (= Borise Viktoroviče Savinkova, 1879–1925) To, čeho nebylo (Fr. Borový, Praha, b. d., v překladu Stanislava Minaříka), pasáž se však nachází v Ropšinově knize s názvem vzatým z Apokalypsy sv. Jana: Kůň vraný (Fr. Borový, Praha, 1924, v překladu Fr. Šiftera); zde na s. 96: „A jak ne? Celý den jsem mezi ďábli. Ďábelské řeči slyšíš. Ďáblům sloužíš. Střežíš se toho, ale sám mezi ďáble vletíš...“; Jirousovy parafráze posléze využil Andrej Stankovič ve své parafrázi Sládkovy básně Křišťálová studánka, která se stala známou v podání undergroundového harmonikáře a zpě­vá­ka Jima Čerta; viz LP Světlu vstříc (Aske Globus Inter­national, Praha 1990);

_xxx (Jako by moje rodná zem)_

„Ach, říkejte mi Ismael“: narážka na postavu z románu Bílá velryba Hermana Melvilla;

_xxx (Krásné jsou Plastiků Pašije)_

„Milan Hlavsa či Daler“: narážka se dle autorova sdělení týká chování obou zmíněných při výsleších na StB;

_xxx (Kdysi jsi báseň psal)_

2\. verš sh.: autor uvádí, že jde o narážku na Josefa Vy­le­ťala;

_xxx (Pročpak mu říkáš vole)_

„ontologické pole“: narážka na tzv. nesubstanční filosofii Egona Bondyho; v eseji Pár stránek z roku 1974 vystoupil jeho autor mj. s postulátem „neustálé přítomnosti“, již označuje za „ontologické pole“ či „sou-bytí“ a de facto připouští jeho identifikaci s postulátem „všudypřítomnosti Boží“; viz E. B.: Filosofické dílo, sv. 2. Juliiny otázky a další eseje, DharmaGaia, Praha 2007;

_xxx (Líbánky vzaly konec zlý)_

„Svatbu jsme měli u Lojzy“: míněn hostinec přezdívaný „U Lojzy“ podle jména výčepního Aloise Šíly; pražských hostinců takto přezdívaných bylo několik, podle toho, kde pan Šíla zrovna působil; Jirousova svatba v roce 1976 se konala v hostinci oficiálně nazvaném „U Šolců“ na pražském Fügnerově náměstí, jenž byl po r. 1989 zrušen;

_xxx (Důstojníku)_

Dle autorova sdělení je výraz „chebule“ archaickým ozna­čením cannabis indica, pod nímž se tato droga prodávala v lékárnách jako omamující prostředek vhodný k lovu ryb; SSJČ uvádí, že „chebule“ je výraz odvozený od afghánského Kábulu; jde o semena chebule korkové, používaná též jako léčivo a omamný prostředek;

_xxx (Už v dětství jsem byl trochu jiný)_

„moje sestra která tká gobelíny“: míněna Zorka Ságlová, rozená Jirousová.

MS1, 2, 3 = 1. (1998), 2. (2007), 3. (2015) vydání Magorovy summy

SSJČ = Slovník spisovného jazyka českého

</section>
