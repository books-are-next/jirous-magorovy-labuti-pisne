---
title: '– – – '
hiddenTitle: true
contentType: poetry
---

Okolo Panny Marie

v závějích bílé hostie.

Je to tak správně, jak to je.

Od božích muk jde vůně sena,

na vodě plave bílá pěna,

pod vodou bílá břicha ryb.

Zbav nás, ó Pane, našich chyb.

Ukonči naše trápení.

Od božích muk jde vůně sena,

zavadle voní lupení.

Třpytí se slunce kosám na ostří.

Třpytí se slzy na řasách vás tří.

Pán Bůh nás nenechá v starosti,

Pán Bůh nás nenechá věčně plakat.

Nad sochou svaté Starosty

rozkvétá bíle akát.
