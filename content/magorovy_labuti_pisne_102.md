---
title: '– – – '
hiddenTitle: true
contentType: poetry
---

<section>

Když uléhají beránky

za obzor na západ,

půjdeš Františko taky spát.

Když vítr, který pásl je,

ulehne na souvratě,

zavřou se oči Martě,

usne a spí.

A andělíčci přiletí

na čela postýlek.

Vůně dne rozleží se v snech

a s vůní noci promíchány

obalí něžné usínání.

A zahrady se naplní

rosou a milostí.

Svěceným zrním ptáky v hnízdech

andělé pohostí.

</section>
