---
title: '– – – '
hiddenTitle: true
contentType: poetry
---

<section>

Ve vykropeném domečku

svěcenou vodou

čekáš na mne, můj miláčku.

Ovečky na obrázku jdou

jedna tam a dvě nazpátek.

Taks mi to řekla kdysi,

anděli kuchyňský.

Holčičky tiše spí,

do jejich dechu mísí se

poklidné chroupání.

To beran spásá pod okny

rozkvetlý heřmánek.

Tak nějak zlatý věk

vypadal asi.

Odkud má přijít spása?

Modře se leskne forma

beránka nade dveřmi.

Odlesk Beránka na nebi,

v kterého věřím.

Ostříhá pastýř nebeský

stádo v svém ovčinci.

Náruči jeho ochranné

v pokoře vás tři

svěřím.

</section>
