---
title: '– – – '
hiddenTitle: true
contentType: poetry
---

I.

Vzpomínka zastřená přes času dálku:

má matka hází cigarety

na korbu náklaďáku.

Padesátých let detail tklivý.

To do neznáma odváželi

kněze ze Želivi.

II.

Tyhle verše jsem zkoušel napsat

už tenkrát za Jihlavou.

Starý byl u toho se svou milou.

Kde jsou ti nešťastníci?

A zdali Helena růže má,

co jsem jí tehdy vystřílel

na pouti ve střelnici?
