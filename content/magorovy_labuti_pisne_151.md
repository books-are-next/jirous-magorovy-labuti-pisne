---
title: '– – – '
hiddenTitle: true
contentType: poetry
---

Na chvíli jednorožec zdržel se u studánky,

královna Gwendolyna v habrovém loubí

na něho se dívala.

Zatímco pil,

lilie zlatohlavá vyrostla pod kopyty.

Polední vánek sebral z jejího květu pyl,

královna zachvěla se,

když vůně dostihla ji.

Pak mrak se rozptýlil

a všechno bylo jak dřív:

mýtina prázdná,

na vodě tkvěl vychladlý odraz habroví.
