---
title: '– – – '
hiddenTitle: true
contentType: poetry
---

Sicilští plavci zpívali

modlitbu k Panence Marii,

protáhlé tóny po vodách

k mandorle její se nesly.

Rytmus vesly si dávali,

nad nimi mávali andělé perutěmi.

Tu píseň plavců sicilských nyní

Ty zpíváš mi

k Panence pro ochranu.

Za ranního když deště vstanu,

kapky se tříští na mřížích

jako ozvěna dálek,

kde kdysi padaly z vesel.

Dalek jsem toho, abych se věšel.

Až se zas vrátím, zasadím

Panně Marii lilii.

Království obou Sicilií

je moje srdce s Tvým.
