---
title: '– – – '
hiddenTitle: true
contentType: poetry
---

<section>

Monotónní můj itinerář posledních let.

Jako bych už jen s eskortami

měl Čechy uvidět.

V Klášterci nad Ohří na římse

spatřil jsem Pannu v elipse

paprsků zářivých.

Nepomodlit se byl by hřích.

Z chomutovského jel jsem soudu.

Poslední léta rodnou hroudu

vidím jen na eskortách.

Ach.

Však kdybych přistál třeba v Orly,

ta záře světla od mandorly

navždycky by mě minula.

A úsměv taky neviděl bych,

který na duši Jirka Tichý

hodil mi jako horké cíchy.

Nepomodlit se byl by hřích.

</section>
